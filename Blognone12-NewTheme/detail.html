

<div class="content" style="font-size: 18px;">
    <div class="node-image" style=" display: inline;float: left;height: 100px;line-height: 100px;margin: 5px 5px 5px 0;padding-right: 10px;width: 100px;"><img width="100" height="100" src="http://totiz.info/totiz/2/blognone2_files/google-icon.png" alt="Google" title="Google"></div>
        <p>Larry Page จะรับตำแหน่งซีอีโอคนใหม่ของกูเกิลในวันที่ 4 เมษายนนี้ แต่ตอนนี้เขาดำเนินมาตรการเพื่อแก้ปัญหาหลายๆ อย่างของกูเกิลแล้ว โดยเฉพาะการเพิ่มความคล่องตัวให้กับองค์กร ซึ่งตอนนี้มีพนักงาน 24,000 คน ให้กลับมาทำตัวเหมือนกับบริษัท startup หน้าใหม่อีกครั้ง</p>
<p>หนังสือพิมพ์ Wall Street Journal อ้างข้อมูลจากแหล่งข่าวภายในบริษัทว่า Page เดินสายคุยกับพนักงานทุกฝ่ายมาหลายสัปดาห์แล้ว และขอให้พนักงานระดับผู้จัดการแจ้งรายละเอียดและอุปสรรคของโครงการที่ทำอยู่ทางอีเมลสั้นๆ ไม่เกิน 60 คำ</p>
<p>เขายังกำหนดรูปแบบการประชุมใหม่ให้หาข้อยุติหรือการตัดสินใจได้เร็วขึ้น เช่น การกำหนดตัวบุคคลที่ทำหน้าที่ตัดสินใจว่าจะเดินหน้าโครงการต่ออย่างไร และกำหนดให้ผู้บริหารระดับสูงของกูเกิลนั่งทำงานรวมกันในเวลาและสถานที่ที่กำหนด เพื่อให้พนักงานเข้าพบได้ง่ายขึ้น</p>
<p>กูเกิลในยุคของ Page จะเน้นโครงการอย่าง YouTube, Android, โฆษณาแบบกราฟิก (display ad), Google Apps และซื้อบริษัทหน้าใหม่เพิ่มเติม</p>
<p>Page จะยังเดินหน้าโครงการระยะยาวอย่าง Google Books และรถยนต์ไร้คนขับต่อไป แต่เขาก็จะลดความสำคัญของโครงการที่ดูไม่มีอนาคตบางอย่างลง (แหล่งข่าวคาดว่าหนึ่งในนั้นคือ Google Health)</p>
<p>ที่มา - <a href="http://online.wsj.com/article/SB10001424052748703784004576220902706041400.html">Wall Street Journal</a></p>        <div class="social-sharing">


	

	</div><!--social-sharing-->
      </div>